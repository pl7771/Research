# NPE Onderzoekstechnieken - toelichting

Een deel van de cursus Onderzoekstechnieken, meer bepaald 30% van het examencijfer, wordt beoordeeld op basis van niet-periodegebonden evaluatie (NPE) in de vorm van een groepswerk.

Er is voor dit onderdeel **geen tweede examenkans** mogelijk, waardoor het belangrijk is dat alle studenten hier meteen mee aan de slag gaan en dat ze dus ook goed weten wat van hen verwacht wordt.

In dit groepswerk zullen jullie alle fasen van een typisch onderzoeksproces doorlopen: formuleren van de onderzoeksvraag, literatuurstudie, analyseren van onderzoeksdata en rapporteren van de resultaten.

Via dit groepswerk willen we jullie de kans geven om een onderzoeksproces onder begeleiding te doorlopen, zodat je beter voorbereid bent op het schrijven van een bachelorproef of een mogelijk onderzoek bij jouw toekomstige werkgever.

## Doelstelling

De doelstelling van deze groepsopdracht is om een onderzoek uit te voeren zoals dat in de praktijk typisch zou moeten verlopen. Dit is een goede voorbereiding op de bachelorproef, waar je hetzelfde proces moet volgen.

Elk jaar nemen we voor deze opdracht een ander onderwerp. Dit keer leggen we ons toe op de fundamenten van de informatica, namelijk wiskunde. Jarenlang is er veel discussie geweest over het belang van wiskunde in de informatica. Sommigen geloven dat het slechts weinig waarde toevoegt binnen de computerwetenschappen, terwijl anderen denken dat het essentieel is voor het vakgebied. Dit ten gronde onderzoeken ligt buiten het bestek van deze cursus, maar het is wel interessant om eens te kijken of er factoren bestaan die de mate waarin je wiskunde beheerst beïnvloeden. Mogelijke denkpistes zijn:
  
- Zijn jongens beter dan meisjes, zoals bijvoorbeeld onderzocht door [Ganley & Lubienski (2016)](#Ganley2016)?
- Heeft het beoefenen van sport een invloed op de wiskundige geletterdheid? M.a.w., geldt de uitspraak "mens sana in corpore sano", of "een gezonde geest in een gezond lichaam"?
- Speelt de sociale achtergrond een bepalende rol?

Naast deze onderzoeksvragen is het misschien ook interessant om te kijken of de richting die je volgde in het middelbaar bepalend is om te kunnen slagen voor Math4IT, of zelfs voor alle vakken in het eerste jaar. In het vervolg van deze uitleg wordt de mate waarin je wiskunde machtig bent, benoemd als wiskundige geletterdheid. In het Engels gebruikt men meestal de term *mathematical proficiency*.

Vorig academiejaar hebben de studenten van het vak onderzoekstechnieken meegewerkt aan het verzamelen van de nodige data om dit onderwerp verder te kunnen onderzoeken. De studenten namen deel aan een toets die naar de wiskundige geletterdheid peilt. De verschillende teams hebben verder een aantal hypothesen geformuleerd welke factoren invloed kunnen hebben. Op basis daarvan is een enquête samengesteld die alle studenten hebben ingevuld. Daarnaast is hen ook gevraagd de resultaten op enkele vakken in de opleiding mee te delen. De begeiders hebben alle resultaten geanonimiseerd en samengevoegd tot één grote dataset.

Jullie taak is nu om met deze dataset verder aan de slag te gaan. Formuleer in eerste instantie ook een hypothese of er een verband bestaat tussen enerzijds een van de factoren die is opgenomen in de dataset en anderzijds de resultaten op de wiskundetoets of één van de vakken uit de opleiding.

Ga op verkenning in de wetenschappelijke/vakliteratuur en en zoek publicaties over onderzoek in dit domein. Liggen de onderzoeksresultaten in de lijn van jullie hypothese?

Gebruik vervolgens R om de resultaten op een methodologisch correcte manier te analyseren en te visualiseren. Is het resultaat wat je verwacht had? Kon er een verband gevonden worden tussen de onderzochte variabelen?

Vat het gehele proces tenslotte samen in een artikel dat opgemaakt is met LaTeX, aan de hand van het opgegeven sjabloon.

## Referenties

<a id="Borms2018">Borms, J. & Vandroemme, S. (2018).</a> *Kritisch denken en onderzoekscompetenties voor de bachelorstudent.* Verkregen 29 januari 2021, van <https://chamilo.hogent.be/index.php?go=CourseViewer&application=Chamilo%5CApplication%5CWeblcms&course=22068&tool=LearningPath&browser=Table&tool_action=ComplexDisplay&publication=980981>

<a id="Ganley2016">Ganley, C. & Lubienski, S. (2016).</a> Mathematics confidence, interest, and performance: Examining gender patterns and reciprocal relations. *Learning and Individual Differences, 47,* p.p. 182–193. <https://doi.org/10.1016/j.lindif.2016.01.002>

<a id="Gratz2015">Gratz, A. E. (2015).</a> *Evaluating Sources - Use the C.R.A.P. test!* Verkregen 29 januari 2021, van <https://libraries.mercer.edu/research-tools-help/citation-tools-help/evaluating-sources>

<a id="Taalwinkel2018">Taalwinkel. (2018).</a> *Een wetenschappelijke schrijfstijl.* Verkregen 29 januari 2021, van <http://www.taalwinkel.nl/een-wetenschappelijke-schrijfstijl/>

<a id="VanVreckem2018">Van Vreckem, B. & Buysse, J. (2018).</a> *De bachelorproef informatica: Een praktische gids.* Verkregen 29 januari 2021, van <https://github.com/hogenttin/bachproef-gids>
