# Fase 4: Rapporteren

De laatste stap is het gehele proces samen te vatten in een artikel, opgemaakt volgens een het aangeleverde sjabloon in `rapport/`, waar jullie de literatuurstudie al in verwerkt hebben.

Om je resultaat in te dienen maak je via de Github-pagina van jullie project een nieuwe Release aan (blauwe link rechts "Create a new release"). Kies als Tag version `fase4`. Dien de PDF met jullie finale artikel in via de Chamilo-module Opdrachten vóór de opgegeven deadline.

## Onderdelen van het artikel

Schrijf een inleiding waarin de **context** van het onderzoek besproken wordt. Zie daarvoor de [toelichting](../toelichting.md).

Formuleer de **onderzoeksvraag** en motiveer waarom deze de moeite waard is om te onderzoeken.

De **literatuurstudie** is al geschreven in een eerdere fase, maar kan je nog herwerken naar aanleiding van de feedback die je toen gekregen hebt van je begeleider.

Beschrijf de gevolgde **methodologie** van het gehele experiment. Dat betekent ook de stappen die jullie niet zelf hebben uitgevoerd, m.n. de wiskundetoets en de enquête. Baseer jullie hiervoor opnieuw op de [toelichting](../toelichting.md).

Bespreek de **analyse** van de resultaten van het experiment en visualiseer de data.

Formuleer de belangrijkste **conclusies** van jullie onderzoek en eventuele **kritische bedenkingen** daarbij. Als de conclusie is dat er *geen verband* is tussen de variabelen, *dan is dat ook een geldig besluit!* Probeer in elk geval een verklaring te formuleren voor het bekomen resultaat. Misschien roept dit nieuwe vragen op en is dit aanleiding tot een vervolg op dit onderzoek? Beschrijf wat er nog zou kunnen onderzocht worden om een antwoord te formuleren op deze vragen.

In de PDF is de **referentielijst** ingesloten van alle publicaties waar jullie naar verwijzen in de tekst. Deze is correct opgemaakt en bevat de nodige informatie om te kunnen bepalen welk soort bron het is (bv. boek, artikel, webpagina, ...) en om de bron terug te vinden.

Schrijf als laatste een **samenvatting** (abstract) waarin alle verwachte componenten (context, nood, taak, object, resultaat, conclusie en perspectief) aanwezig zijn.

Herformuleer de **titel** zodat die een concreet beeld geeft van de specifieke hypothese die jullie onderzocht hebben.

## Algemene richtlijnen bij het schrijven

De tekst **staat geheel op zichzelf**, d.w.z. er wordt niet verondersteld dat de lezer bepaalde voorkennis heeft, noch van het onderwerp, noch van het feit dat het hier gaat om een opdracht voor een cursus onderzoekstechnieken. De lezer moet alle informatie krijgen om de tekst te begrijpen. De inleiding en literatuurstudie moeten voldoende context geven. Schrijf het artikel alsof je het zou willen publiceren!

Het artikel is duidelijk en logisch **gestructureerd** en is vlot leesbaar,  waarbij elk onderdeel mooi op elkaar aansluit. Hanteer een wetenschappelijke schrijfstijl [(Taalwinkel, 2018)](../toelichting.md#Taalwinkel2018). Alle beweringen en keuzes worden ondersteund, hetzij door eigen resultaten, hetzij door verwijzingen naar gezaghebbende bronnen uit de literatuur.

Zorg dat het afgewerkte artikel met LaTeX-broncode op jullie GitHub-repository staat onder de directory `rapport/`. De  PDF wordt daarnaast vóór de deadline ingediend via Chamilo onder Opdrachten/Paper. De paper mag **maximaal 5 pagina's** lang zijn. Let dus goed op je layout en aarzel niet om te schrappen: kill your darlings.

